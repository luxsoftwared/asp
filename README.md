# asp
Homework from Algorithms and Data Structures class

## Homework(Serbian)

Репрезентација графа-уланчанa репрезентација коришћењем листа суседности
### Задатак 1 - Имплементација основних алгоритама за рад са графом
Написати програм на програмском језику C++ који илуструје рад са неусмерним
графовима. Програм треба да омогући следеће операције над графом:
* Креирање празне структуре података за граф задатих димензија (постоје
чворови графа, али не постоје гране)
* Додавање чвора у граф и уклањање чвора из графа
* Додавање и уклањање гране између два чвора у графу
* Испис репрезентације графа
* Брисање графа из меморије
Корисник са програмом интерагује путем једноставног менија. Програм треба
да испише садржај менија, а затим да чека да корисник изабере (унесе путем тастатуре)
редни број неке од понуђених ставки, након чега, пре извршења, од корисника очекује
да по потреби унесе додатне параметре. Поступак се понавља све док корисник у
менију не изабере опцију за прекид програма. Све наведене операције треба
реализовати путем одговарајућих потпрограма чији је један од аргумената показивач на
структуру података која имплементира граф са којим се ради.

### Задатак 2 - Проблем изградње путне инфраструктуре 
У главном граду једне мале државе честе су велике гужве у саобраћају. Грађани су
приметили да губе много времена путујући градским превозом и већ дуже време
захтевају од власти да направе метро. Након много година одлагања, пројекат изградње
метроа је почео да се разматра. Од инжењера је затражено да се израчуна минимална
цена која је потребна како би метро повезао кључне тачке у граду. Такође, у граду
постоји проблем са брзином одзива хитних служби (ватрогасци, хитна помоћ и сл.) због
неадекватне путне инфраструктуре. Коришћењем претходно реализованих функција за
рад са графом, потребно је формирати граф и омогућити решавање наведених проблема
према траженим захтевима.
#### Стварање и испис метроа
Корисник учитава податке о кључним локацијама у граду са стандардног улаза. Најпре
се уноси број кључних локација у граду, а затим је потребно учитати између којих све
локација је могућа изградња метроа као и цена уколико се изгради. Након учитавања
података, потребно је исписати минималну цену потребну за изградњу метро
железнице тако да повезује све учитане тачке.
Потребно је користити Примов алгоритам (насумично изабрати почетни чвор).

Више информација о наведеним алгоритмима се може пронаћи у материјалима са
предавања и вежби, као и у књизи проф. Мила Томашевића „Алгоритми и структуре
података“.
#### Проналажење најкраће руте за ватрогасна кола
Након израчунавања оптималне цене за метро, инжењери су анализирали оптимизацију
путања ватрогасних кола до кључних локација у граду. Познато је да се сва ватрогасна
кола паркирају на само једној од локација у граду (V). Инжењери желе да израчунају
најкраће растојање до сваке локације (посебно) од тачке V.
У овом граду друмски саобраћај (чиме иду ватрогасна кола) је делимично изграђен. У
складу са тим, постоје парови локација између којих не постоји друмски саобраћај, а
могуће га је изградити.
Корисник учитава податке о кључним локацијама у граду за друмски саобраћај са
стандардног улаза. Потребно је учитати:
1. индекс локације V
2. локације између којих већ постоји изграђен пут и његову дужину.
3. локације између којих је могуће изградити пут и његову дужину.
Напомена: Кључне локације су еквивалентне као у претходном задатку за изградњу
метроа, али њихове везе нису, јер се ради о другом типу саобраћаја.
За сваку локацију посебно, потребно је пронаћи најкраћи пут од тачке V. Уколико
постоји више решења, исписати сва, сортирано по броју неизграђених путева.

#### Комуникација са корисником
Корисник са програмом интерагује путем једноставног менија. Програм треба да
испише садржај менија, а затим да чека да корисник изабере (унесе путем тастатуре)
редни број неке од понуђених ставки, након чега, пре извршења, од корисника очекује
да по потреби унесе додатне параметре, уз обавезно обавештење шта се од корисника
очекује да унесе. Поступак се понавља све док корисник у менију не изабере опцију за
прекид програма. Све наведене операције треба реализовати путем одговарајућих
потпрограма чији је један од аргумената показивач на структуру података која
имплементира граф са којим се ради.
